# Les dinàmiques migratòries de la força de treball a Espanya: una anàlisi amb perspectiva de gènere
Aquest projecte analitza les decisions de mobilitat interregional a Espanya amb perspectiva de gènere, utilitzant dades de l’Enquesta d’Actituds i Expectatives de Mobilitat Espacial de la Població Activa (Vidal & Busqueta, 2020, N = 3.889), recollida el 2019 entre població de 18 a 55 anys que treballava o buscava feina.

L’objectiu és identificar els factors que afavoreixen o limiten la mobilitat segons el gènere i explorar els obstacles percebuts que condicionen la presa de decisions. El treball s’articula al voltant de tres preguntes principals:

  1. Els factors implicats en les decisions de mobilitat tenen efectes diferents per a homes i dones?
  2. Quins són els principals obstacles auto percebuts per a la mobilitat segons el gènere?
  3. Com s’associa la percepció d’obstacles amb les característiques sociodemogràfiques i les decisions de mobilitat o immobilitat?

El codi d’aquest repositori mostra tot el procés: depuració i transformació de dades, anàlisi descriptiva de la mostra i de les respostes, i modelització estadística mitjançant regressions logístiques multinomials diferenciades per sexe, amb càlcul i interpretació de les mitjanes dels efectes marginals.

Els resultats indiquen que, mentre els factors econòmics i laborals incideixen de manera similar en homes i dones, els vincles familiars són especialment decisius per a les dones. La convivència en parella redueix la seva disposició a migrar, mentre que percebre oportunitats de millora en l’àmbit familiar la potencia. A més, les dones reporten amb més freqüència obstacles relacionats amb la xarxa familiar, mentre que els homes tendeixen a destacar restriccions laborals o financeres.

En conjunt, el projecte evidencia que per entendre la mobilitat interregional a Espanya no n’hi ha prou amb considerar els factors econòmics: cal incorporar també el paper central de la família i les dinàmiques de gènere en la configuració de les decisions de mobilitat i immobilitat.
